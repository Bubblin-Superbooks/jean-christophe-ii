<div class="leaf flex"><div class="inner justify"><p>Tämä leikki oli Minnasta liian hauskaa hänen voidakseen olla sitä uudistamatta. Ja seuraavana päivänä hän yritti sitä taas. Christophe ei hievahtanutkaan: hänen sappensa kiehui. Minna odotti tuokion, sitten hän sanoi närkästyneellä äänellä:</p><p>--- Oletteko hyvä ja otatte nenäliinani maasta? Christophe ei sitä enää sietänyt.</p><p>--- Minä en ole teidän pikenttinne! huusi hän karkeasti. Nostakaa itse nenäliinanne!</p><p>Minna joutui aivan suunniltaan. Hän ponnahti rajusti ylös tuoliltaan, joka kaatui:</p><p>--- Oh, tämä on jo liikaa, sanoi hän ja rämäytti raivoissaan koskettimia; ja ryntäsi vimmastuneena ulos.</p><p class=" stretch-last-line ">Christophe odotti häntä. Minna ei tullut takaisin. Christophe häpesi käytöstään: hän tunsi olleensa kuin mikä jätkä. Mutta hän ei ollut enää jaksanut, Minna piti häntä selvästi pilkkanaan tuolla alinomaisella vastaan vääntämisellään. Christophe pelkäsi, että Minna</p></div> </div>