<div class="leaf flex"><div class="inner justify"><p class="no-indent  ">viimemainittu ei ollut muka kuulevinaan; hän leikkeli keppiä pähkinäpensaan oksasta. Otto jatkoi:</p><p>--- Hän on hauska. Hänellä on kaikenlaisia juttuja.</p><p>Christophe vihelteli huolettomasti. Otto veti esiin parempaa:</p><p>--- Ja hän on hyvin älykäs… ja lahjakas!… Christophe kohautti hartioitaan, aivan kuin sanoakseen:</p><p>--- Mitä tuo olento sitten minuun kuuluu?</p><p>Ja kun Otto siitä ärsytettynä aikoi jatkaa, keskeytti hän jyrkästi jutun ja määräsi rajan, johon heidän nyt oli juostava kilpaa.</p><p class=" stretch-last-line ">Koko sinä iltapäivänä eivät he koskettaneet enää siihen asiaan; mutta heidän välillään vallitsi nyt kylmyys, samalla kun he olivat toisilleen kovin kohteliaita, mikä ainakin Christophen puolelta oli harvinaista. Sanat takertuivat Christophen kurkkuun. Viimein ei hän enää tätä jaksanut sietää, vaan kääntyi keskellä tietä Ottoon päin, joka kulki viitisen askelta taempana, otti kiivaasti</p></div> </div>