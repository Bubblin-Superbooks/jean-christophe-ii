<div class="leaf flex"><div class="inner justify"><p>--- Hyvää päivää, rakas naapurini. Olen hyvilläni, että saan teidät nähdä. Siitä saakka, kun kuulin soittonne konsertissa, olen halunnut ilmoittaa teille, minkä ilon sillä minulle tuotitte. Ja kun ainoa keino ilmoittaa se teille oli pyytää teitä tänne, niin toivon teidän antavan anteeksi, että käytin sitä.</p><p>Näissä ystävällisissä ja tavallisissa sanoissa, vaikka niissä piilikin ivallisen alentuvaisuuden vivahdus, tuntui Christophesta sellainen sydämellisyys, että hän rauhoittui.</p><p>--- He eivät minua tunne, ajatteli hän keventynein mielin.</p><p>Rouva von Kerich osoitti tytärtään, joka oli sulkenut kirjansa ja katseli nyt Christophea.</p><p>--- Tyttäreni Minna, esitteli hän; hänkin halusi suuresti nähdä teitä.</p><p>--- Mutta äiti, sanoi Minna, mehän emme näe toisiamme ensi kertaa.</p></div> </div>