<div class="leaf flex"><div class="inner justify"><p>--- Mutta, rakas Christophe, koetti hän sanoa; kukapa sinua tahtoisi solvata? Enhän sanonut muuta kuin mitä koko maailma tietää. Ajattelethan sinä itsekin niin.</p><p>--- En! huusi Christophe raivoissaan.</p><p>--- Kuinka, etkö sinä ajattele? Et ajattele, että hän juo?</p><p>--- Se ei ole totta! vastasi Christophe. Ja hän polki jalkaansa.</p><p>Virkailija kohautti hartioitaan:</p><p>--- Siinä tapauksessa, miksi hän sitten kirjoitti tämän kirjeen?</p><p>--- Siksi, siksi, että… änkytteli Christophe, — (hän ei enää tiennyt, mitä sanoa), — siksi, että, kun minä tulen kuitenkin kerta kuussa tänne nostamaan palkkaani, minun sopii samalla aikaa ottaa isänikin palkka. On tarpeetonta meidän molempien vaivautua sen tähden… Isällä on paljon työtä.</p></div> </div>