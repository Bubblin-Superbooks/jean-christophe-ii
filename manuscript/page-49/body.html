<div class="leaf flex"><div class="inner justify"><p class="no-indent  ">(Christophe tarkoitti ruumista.)</p><p>Hän jatkoi vapisevalla äänellä:</p><p>--- Onko <em>hän</em> vielä siellä?</p><p>--- Kunnon vanhus on haudattu tänä aamuna, vastasi Gottfried. Etkö kuullut kellojen soittoa?</p><p>Christophea helpoitti. Mutta ajatellessaan, ettei hän enää näkisi rakasta ukkia, hän alkoi taas katkerasti itkeä.</p><p>--- Minun pieni puluni! hyväili Gottfried, katsellen säälivästi lasta.</p><p>Christophe odotti, että Gottfried lohduttelisi häntä; mutta Gottfried ei koetellutkaan sitä, sillä hän tiesi, ettei se auttaisi.</p><p>--- Gottfried-eno, kysyi poikanen, etkö sinäkin pelkää tätä tällaista?</p><p>(Miten hän olisikaan halunnut, ettei Gottfried olisi peljännyt, vaan olisi opettanut hänellekin salaisen taidon olla pelkäämättä.)</p><p>Mutta Gottfried näytti tulevan huolestuneeksi.</p></div> </div>